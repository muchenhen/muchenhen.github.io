<!DOCTYPE html><html lang="zh-CN"><head><meta charset="UTF-8"><meta http-equiv="X-UA-Compatible" content="IE=edge"><meta name="viewport" content="width=device-width, initial-scale=1, maximum-scale=1"><meta name="description" content="中国大学MOOC：大学语文（第二章）2.5《诗经》其他题材简介"><meta name="keywords" content="中国大学MOOC,大学语文"><meta name="author" content="木尘痕"><meta name="copyright" content="木尘痕"><title>中国大学MOOC：大学语文（第二章）2.5《诗经》其他题材简介 | 风生之谷</title><link rel="shortcut icon" href="https://raw.githubusercontent.com/muchenhen/muchenhen.github.io/master/xuange.ico"><link rel="stylesheet" href="/css/index.css?version=1.9.0"><link rel="stylesheet" href="https://cdn.jsdelivr.net/npm/font-awesome@latest/css/font-awesome.min.css?version=1.9.0"><meta name="format-detection" content="telephone=no"><meta http-equiv="x-dns-prefetch-control" content="on"><link rel="dns-prefetch" href="https://cdn.jsdelivr.net"><meta http-equiv="Cache-Control" content="no-transform"><meta http-equiv="Cache-Control" content="no-siteapp"><script>var GLOBAL_CONFIG = { 
  root: '/',
  algolia: undefined,
  localSearch: undefined,
  copy: {
    success: 'Copy successfully',
    error: 'Copy error',
    noSupport: 'The browser does not support'
  },
  hexoVersion: '5.4.0'
} </script><meta name="generator" content="Hexo 5.4.0"></head><body><i class="fa fa-arrow-right" id="toggle-sidebar" aria-hidden="true"></i><div id="sidebar" data-display="true"><div class="toggle-sidebar-info text-center"><span data-toggle="Toggle article">Toggle site</span><hr></div><div class="sidebar-toc"><div class="sidebar-toc__title">Catalog</div><div class="sidebar-toc__progress"><span class="progress-notice">You've read</span><span class="progress-num">0</span><span class="progress-percentage">%</span><div class="sidebar-toc__progress-bar"></div></div><div class="sidebar-toc__content"></div></div><div class="author-info hide"><div class="author-info__avatar text-center"><img src="https://github.com/muchenhen/muchenhen.github.io/blob/master/XuanGe.jpg?raw=true"></div><div class="author-info__name text-center">木尘痕</div><div class="author-info__description text-center">放一些笔记的地方</div><hr><div class="author-info-articles"><a class="author-info-articles__archives article-meta" href="/archives"><span class="pull-left">Articles</span><span class="pull-right">172</span></a><a class="author-info-articles__tags article-meta" href="/tags"><span class="pull-left">Tags</span><span class="pull-right">17</span></a><a class="author-info-articles__categories article-meta" href="/categories"><span class="pull-left">Categories</span><span class="pull-right">31</span></a></div><hr><div class="author-info-links"><div class="author-info-links__title text-center">Links</div><a class="author-info-links__name text-center" target="_blank" rel="noopener" href="https://alec-ray.github.io/">止戈</a></div></div></div><div id="content-outer"><div id="top-container" style="background-image: url(https://github.com/muchenhen/muchenhen.github.io/blob/master/FF.png?raw=true)"><div id="page-header"><span class="pull-left"> <a id="site-name" href="/">风生之谷</a></span><i class="fa fa-bars toggle-menu pull-right" aria-hidden="true"></i><span class="pull-right menus">   <a class="site-page" href="/">主页</a><a class="site-page" href="/archives">全部文章</a><a class="site-page" href="/tags">标签分类</a><a class="site-page" href="/categories">文章分类</a><a class="site-page" href="/contact">联系</a></span><span class="pull-right"></span></div><div id="post-info"><div id="post-title">中国大学MOOC：大学语文（第二章）2.5《诗经》其他题材简介</div><div id="post-meta"><time class="post-meta__date"><i class="fa fa-calendar" aria-hidden="true"></i> 2018-02-08</time><span class="post-meta__separator">|</span><i class="fa fa-inbox post-meta__icon" aria-hidden="true"></i><a class="post-meta__categories" href="/categories/MOOC%E7%AC%94%E8%AE%B0/">MOOC笔记</a><i class="fa fa-angle-right" aria-hidden="true"></i><i class="fa fa-inbox post-meta__icon" aria-hidden="true"></i><a class="post-meta__categories" href="/categories/mooc/">mooc</a><i class="fa fa-angle-right" aria-hidden="true"></i><i class="fa fa-inbox post-meta__icon" aria-hidden="true"></i><a class="post-meta__categories" href="/categories/mooc/%E5%A4%A7%E5%AD%A6%E8%AF%AD%E6%96%87/">大学语文</a></div></div></div><div class="layout" id="content-inner"><article id="post"><div class="article-container" id="post-content"><p>2.5《诗经》其他题材简介 一、战争诗歌</p>
<blockquote>
<p>卫风·伯兮</p>
<p>伯兮朅兮，邦之桀兮。伯也执殳，为王前驱。</p>
<p>自伯之东，首如飞蓬。岂无膏沐，谁适为容？</p>
<p>其雨其雨，杲杲出日。愿言思伯，甘心首疾。</p>
<p>焉得谖草，言树之背。愿言思伯，使我心痗。</p>
</blockquote>
<blockquote>
<p>秦风·无衣</p>
<p>岂曰无衣？与子同袍。王于兴师，修我戈矛，与子同仇！ 岂曰无衣？与子同泽。王于兴师，修我矛戟，与子偕作！ 岂曰无衣？与子同裳。王于兴师，修我甲兵，与子偕行！</p>
</blockquote>
<blockquote>
<p>小雅·采薇 采薇采薇，薇亦作止。曰归曰归，岁亦莫止。 靡室靡家，猃狁之故。不遑启居，猃狁之故。 采薇采薇，薇亦柔止。曰归曰归，心亦忧止。 忧心烈烈，载饥载渴。我戍未定，靡使归聘。 采薇采薇，薇亦刚止。曰归曰归，岁亦阳止。 王事靡盬，不遑启处。忧心孔疚，我行不来！ 彼尔维何？维常之华。彼路斯何？君子之车。 戎车既驾，四牡业业。岂敢定居？一月三捷。 驾彼四牡，四牡骙骙。君子所依，小人所腓。 四牡翼翼，象弭鱼服。岂不日戒？猃狁孔棘！ 昔我往矣，杨柳依依。今我来思，雨雪霏霏。 行道迟迟，载渴载饥。我心伤悲，莫知我哀！</p>
</blockquote>
<p>二、农事诗</p>
<blockquote>
<p>豳风·七月 七月流火，九月授衣。一之日觱发，二之日栗烈。无衣无褐，何以卒岁？三之日于耜，四之日举趾。同我妇子，馌彼南亩。田畯至喜。 七月流火，九月授衣。春日载阳，有鸣仓庚。女执懿筐，遵彼微行，爰求柔桑。春日迟迟，采蘩祁祁。女心伤悲，殆及公子同归。 七月流火，八月萑苇。蚕月条桑，取彼斧斨。以伐远扬，猗彼女桑。七月鸣鵙，八月载绩。载玄载黄，我朱孔阳，为公子裳。 四月秀葽，五月鸣蜩。八月其获，十月陨萚。一之日于貉，取彼狐狸，为公子裘。二之日其同，载缵武功。言私其豵，献豣于公。 五月斯螽动股，六月莎鸡振羽。七月在野，八月在宇，九月在户，十月蟋蟀，入我床下。穹窒熏鼠，塞向墐户。嗟我妇子，曰为改岁，入此室处。 六月食郁及薁，七月亨葵及菽。八月剥枣，十月获稻。为此春酒，以介眉寿。七月食瓜，八月断壶，九月叔苴，采荼薪樗。食我农夫。 九月筑场圃，十月纳禾稼。黍稷重穋，禾麻菽麦。嗟我农夫，我稼既同，上入执宫功。昼尔于茅，宵尔索綯，亟其乘屋，其始播百谷。 二之日凿冰冲冲，三之日纳于凌阴。四之日其蚤，献羔祭韭。九月肃霜，十月涤场。朋酒斯飨，曰杀羔羊，跻彼公堂。称彼兕觥：万寿无疆！</p>
</blockquote>
<p>    三、民族史诗 《诗经·大雅》中的一组周民族史诗。  </p>
<blockquote>
<p>大雅·生民 厥初生民，时维姜嫄。生民如何？克禋克祀，以弗无子。履帝武敏歆，攸介攸止，载震载夙。载生载育，时维后稷。 诞弥厥月，先生如达。不坼不副，无菑无害，以赫厥灵。上帝不宁，不康禋祀，居然生子。 诞寘之隘巷，牛羊腓字之。诞寘之平林，会伐平林。诞寘之寒冰，鸟覆翼之。鸟乃去矣，后稷呱矣。实覃实訏，厥声载路。 诞实匍匐，克岐克嶷，以就口食。蓺之荏菽，荏菽旆旆。禾役穟穟，麻麦幪幪，瓜瓞唪唪。 诞后稷之穑，有相之道。茀厥丰草，种之黄茂。实方实苞，实种实褎。实发实秀，实坚实好。实颖实栗，即有邰家室。 诞降嘉种，维秬维秠，维穈维芑。恒之秬秠，是获是亩。恒之穈芑，是任是负，以归肇祀。 诞我祀如何？或舂或揄，或簸或蹂。释之叟叟，烝之浮浮。载谋载惟，取萧祭脂。取羝以軷，载燔载烈，以兴嗣岁。 昂盛于豆，于豆于登，其香始升。上帝居歆，胡臭亶时。后稷肇祀，庶无罪悔，以迄于今。</p>
</blockquote>
<p>   </p>
<blockquote>
<p>公刘 笃公刘，匪居匪康。乃埸乃疆，乃积乃仓；乃裹餱粮，于橐于囊。思辑用光，弓矢斯张；干戈戚扬，爰方启行。 笃公刘，于胥斯原。既庶既繁，既顺乃宣，而无永叹。陟则在巘，复降在原。何以舟之？维玉及瑶，鞞琫容刀。 笃公刘，逝彼百泉。瞻彼溥原，乃陟南冈。乃觏于京，京师之野。于时处处，于时庐旅，于时言言，于时语语。 笃公刘，于京斯依。跄跄济济，俾筵俾几。既登乃依，乃造其曹。执豕于牢，酌之用匏。食之饮之，君之宗之。 笃公刘，既溥既长。既景乃冈，相其阴阳，观其流泉。其军三单，度其隰原。彻田为粮，度其夕阳。豳居允荒。 笃公刘，于豳斯馆。涉渭为乱，取厉取锻，止基乃理。爰众爰有，夹其皇涧。溯其过涧。止旅乃密，芮鞫之即。</p>
</blockquote>
<p>   </p>
<blockquote>
<p>绵 绵绵瓜瓞。民之初生，自土沮漆。古公亶父，陶复陶冗，未有家室。 古公亶父，来朝走马。率西水浒，至于岐下。爰及姜女，聿来胥宇。 周原膴々，堇荼如饴。爰始爰谋，爰契我龟，曰止曰时，筑室于兹。 乃慰乃止，乃左乃右，乃疆乃理，乃宣乃亩。自西徂东，周爰执事。 乃召司空，乃召司徒，俾立室家。其绳则直，缩版以载，作庙翼翼。 捄之陾，度之薨薨，筑之登登，削屡冯冯。百堵皆兴，鼛鼓弗胜。 乃立皋门，皋门有伉。乃立应门，应门将将。乃立冢土，戎丑攸行。 肆不殄厥愠，亦不陨厥问。柞棫拔矣，行道兑矣。混夷駾矣，维其喙矣！ 虞芮质厥成，文王蹶厥生。予曰有疏附，予曰有先后。予曰有奔奏，予曰有御侮！</p>
</blockquote>
<p>   </p>
<blockquote>
<p>皇矣 皇矣上帝，临下有赫。监观四方，求民之莫。维此二国，其政不获。维彼四国，爰究爰度。上帝耆之，憎其式廓。乃眷西顾，此维与宅。 作之屏之，其菑其翳。修之平之，其灌其栵。启之辟之，其柽其椐。攘之剔之，其檿其柘。帝迁明德，串夷载路。天立厥配，受命既固。 帝省其山，柞棫斯拔，松柏斯兑。帝作邦作对，自大伯王季。维此王季，因心则友。则友其兄，则笃其庆，载锡之光。受禄无丧，奄有四方。 维此王季，帝度其心。貊其德音，其德克明。克明克类，克长克君。王此大邦，克顺克比。比于文王，其德靡悔。既受帝祉，施于孙子。 帝谓文王：无然畔援，无然歆羡，诞先登于岸。密人不恭，敢距大邦，侵阮徂共。王赫斯怒，爰整其旅，以按徂旅。以笃于周祜，以对于天下。 依其在京，侵自阮疆。陟我高冈，无矢我陵。我陵我阿，无饮我泉，我泉我池。度其鲜原，居岐之阳，在渭之将。万邦之方，下民之王。 帝谓文王：予怀明德，不大声以色，不长夏以革。不识不知，顺帝之则。帝谓文王：訽尔仇方，同尔弟兄。以尔钩援，与尔临冲，以伐崇墉。 临冲闲闲，崇墉言言。执讯连连，攸馘安安。是类是禡，是致是附，四方以无侮。临冲茀茀，崇墉仡仡。是伐是肆，是绝是忽。四方以无拂。</p>
</blockquote>
<p>   </p>
<blockquote>
<p>大明 明明在下，赫赫在上。天难忱斯，不易维王。天位殷适，使不挟四方。 挚仲氏任，自彼殷商，来嫁于周，曰嫔于京。乃及王季，维德之行。 大任有身，生此文王。维此文王，小心翼翼。昭事上帝，聿怀多福。厥德不回，以受方国。 天监在下，有命既集。文王初载，天作之合。在洽之阳，在渭之涘。 文王嘉止，大邦有子。大邦有子，伣天之妹。文定厥祥，亲迎于渭。造舟为梁，不显其光。 有命自天，命此文王。于周于京，缵女维莘。长子维行，笃生武王。保右命尔，燮伐大商。 殷商之旅，其会如林。矢于牧野，维予侯兴。上帝临女，无贰尔心。 牧野洋洋，檀车煌煌，驷騵彭彭。维师尚父，时维鹰扬。凉彼武王，肆伐大商，会朝清明。</p>
</blockquote>
</div></article><div class="post-copyright"><div class="post-copyright__author"><span class="post-copyright-meta">Author: </span><span class="post-copyright-info"><a href="mailto:undefined">木尘痕</a></span></div><div class="post-copyright__type"><span class="post-copyright-meta">Link: </span><span class="post-copyright-info"><a href="http://muchenhen.com/2018/02/08/中国大学mooc：大学语文（第二章）2-5《诗经》其他题/">http://muchenhen.com/2018/02/08/中国大学mooc：大学语文（第二章）2-5《诗经》其他题/</a></span></div><div class="post-copyright__notice"><span class="post-copyright-meta">Copyright Notice: </span><span class="post-copyright-info">All articles in this blog are licensed under <a target="_blank" rel="noopener" href="https://creativecommons.org/licenses/by-nc-sa/4.0/">CC BY-NC-SA 4.0</a> unless stating additionally.</span></div></div><div class="post-meta__tag-list"><a class="post-meta__tags" href="/tags/%E4%B8%AD%E5%9B%BD%E5%A4%A7%E5%AD%A6MOOC/">中国大学MOOC</a><a class="post-meta__tags" href="/tags/%E5%A4%A7%E5%AD%A6%E8%AF%AD%E6%96%87/">大学语文</a></div><nav id="pagination"><div class="prev-post pull-left"><a href="/2018/02/09/%E4%B8%AD%E5%9B%BD%E5%A4%A7%E5%AD%A6mooc%EF%BC%9A%E5%94%90%E8%AF%97%E8%89%BA%E6%9C%AF%EF%BC%88%E7%AC%AC%E4%BA%8C%E8%AE%B2-%E6%83%85%E6%99%AF%E5%90%88%E4%B8%80%EF%BC%892-2%E6%83%85%E6%99%AF%E4%BA%92/"><i class="fa fa-chevron-left">  </i><span>中国大学MOOC：唐诗艺术（第二讲 情景合一）2.2情景互藏其宅</span></a></div><div class="next-post pull-right"><a href="/2018/02/08/%E4%B8%AD%E5%9B%BD%E5%A4%A7%E5%AD%A6mooc%EF%BC%9A%E5%A4%A7%E5%AD%A6%E8%AF%AD%E6%96%87%EF%BC%88%E7%AC%AC%E4%BA%8C%E7%AB%A0%EF%BC%892-4%E3%80%8A%E9%82%B6%E9%A3%8E%C2%B7%E7%87%95%E7%87%95%E3%80%8B/"><span>中国大学MOOC：大学语文（第二章）2.4《邶风·燕燕》艺术分析</span><i class="fa fa-chevron-right"></i></a></div></nav></div></div><footer class="footer-bg" style="background-image: url(https://github.com/muchenhen/muchenhen.github.io/blob/master/FF.png?raw=true)"><div class="layout" id="footer"><div class="copyright">&copy;2016 - 2021 By 木尘痕</div><div class="framework-info"><span>Driven - </span><a target="_blank" rel="noopener" href="http://hexo.io"><span>Hexo</span></a><span class="footer-separator">|</span><span>Theme - </span><a target="_blank" rel="noopener" href="https://github.com/Molunerfinn/hexo-theme-melody"><span>Melody</span></a></div><div class="footer_custom_text">天道作何，吞恨者多 <a target="_blank" rel="noopener" href="https://beian.miit.gov.cn">豫ICP备17048032号-1</a></div><div class="busuanzi"><script async src="//busuanzi.ibruce.info/busuanzi/2.3/busuanzi.pure.mini.js"></script><span id="busuanzi_container_page_pv"><i class="fa fa-file"></i><span id="busuanzi_value_page_pv"></span><span></span></span></div></div></footer><i class="fa fa-arrow-up" id="go-up" aria-hidden="true"></i><script src="https://cdn.jsdelivr.net/npm/animejs@latest/anime.min.js"></script><script src="https://cdn.jsdelivr.net/npm/jquery@latest/dist/jquery.min.js"></script><script src="https://cdn.jsdelivr.net/npm/@fancyapps/fancybox@latest/dist/jquery.fancybox.min.js"></script><script src="https://cdn.jsdelivr.net/npm/velocity-animate@latest/velocity.min.js"></script><script src="https://cdn.jsdelivr.net/npm/velocity-ui-pack@latest/velocity.ui.min.js"></script><script src="/js/utils.js?version=1.9.0"></script><script src="/js/fancybox.js?version=1.9.0"></script><script src="/js/sidebar.js?version=1.9.0"></script><script src="/js/copy.js?version=1.9.0"></script><script src="/js/fireworks.js?version=1.9.0"></script><script src="/js/transition.js?version=1.9.0"></script><script src="/js/scroll.js?version=1.9.0"></script><script src="/js/head.js?version=1.9.0"></script><script>if(/Android|webOS|iPhone|iPod|iPad|BlackBerry/i.test(navigator.userAgent)) {
  $('#nav').addClass('is-mobile')
  $('footer').addClass('is-mobile')
  $('#top-container').addClass('is-mobile')
}</script></body></html>